## Marrakech (más néven Suleika) játékszabálya

A játékban a játékosok egy közös figurát léptetnek a pályán, és szőnyegeket terítenek le, hogy pénzt szerezzenek, ha más körében rálép a figura.

![A játék kinézete](https://tarsasjatekok.com/files/common/0/06/06d/06dfc04c2838b724f9748ebd1c591bb6/p5800-1.jpg)

![Suleika című kiadás](https://giochisulnostrotavolo.files.wordpress.com/2013/04/9c8b4-suleikapremio.jpg?w=400&h=276)

### Előkészületek

A figura a pálya közepén, tetszőleges irányba nézve kezd.

Mind a 120 pénzérmét egyenlően kell szétosztani a játékosok között.

Minden játékos választ egy színt, és megkapja az adott színű szőnyegkészletét:
- 4 játékos esetén 12-t
- 3 játékos esetén 15-t
- 2 játékos esetén mindenki 2 színnel játszik, és összekeveri a 2*12 szőnyeget

### A játék célja

A játék akkor ér véget, amikor mindenkinek elfogyott a szőnyege.
A játékosok pontszáma a pénzük és a pályán látható teljes szőnyegfelületük összege.
Pontegyezés esetén a nagyobb szőnyegfelület dönt a helyezésekről.

### Játékmenet

A játékosok óramutató járása körbe haladva kerülnek sorra, és végrehajtják az alábbi lépéseket:
- Figura forgatása
- Kockadobás
- Figura mozgatása
- Fizetés
- Szőnyeg lerakása

#### Figura forgatása

A játékos a köre elején 90 fokkal elforgathatja a bábut valamelyik irányba, vagy dönthet úgy, hogy nem forgatja el.
180 fokkal nem forgathatja el.

#### Kockadobás

A dobókockával kidobott érték határozza meg, hányat fog lépni a figura.

A dobókocka oldalai:
- 1 db 1-es
- 2 db 2-es
- 2 db 3-as
- 1 db 4-es

#### Figura mozgatása

A figurát a dobott értéknek megfelelő számú mezővel kell léptetni abba az irányba, amerre néz.

Ha egy lépésével lelépne a pályáról, akkor a pálya szélén látható erkélyt követve visszalép a pályára, az erkélynek háttal állva.
Ez egyetlen lépésnek számít.

**Példa:**
Az alábbi ábrán látható állapotból 2 lépés után a figura az alsó sor 2. oszlopában, Észak felé nézve fog állni.

![](https://apocalyptech.com/bga/marrakech/screenshot.png?v=2)

#### Fizetés

Ha a figura egy ellenfél szőnyegén fejezte a mozgását, akkor az aktuális játékos annyi pénzt fizet ennek az ellenfélnek, ahány mező nagyságú az összefüggő, egyszínű szőnyegterület, amin a figura áll.

A csak sarokkal érintkező szőnyeg nem része az összefüggő területnek.

**Példa:**
Az alábbi ábrán látható állapotban 8 pénzt fizet az aktuális játékos a sárga szőnyeg tulajdonosának.

![](https://www.littlekrakenboardgame.com/wp-content/uploads/2019/02/Marrakech_Pay.jpg)

Ha az aktuális játékosnak nincs annyi pénze, amennyit fizetnie kellene, akkor csak annyi pénzt fizet, amennyit tud.

#### Szőnyeg lerakása

A játékos leteríti egy szőnyegét a figurával szomszédosan.
Nem teheti le úgy, hogy letakarja egy másik szőnyeg mindkét feddetlen mezőjét, akkor sem, ha az is az ő szőnyege.

**Példa:**
Az előző ábrán látható állapotban nem takarható le teljesen a figurától a képen balra lévő sárga szőnyeg, sem a figura előtt lévő piros szőnyeg, így csak 10-féle helyre tehető a szőnyeg.

A szőnyeg egyik felének élszomszédosnak kell lennie a figurával, a másik fele nem rakható a figura alá.
A szőnyeg nem lóghat le a pályáról.

### Alternatív játékmód

A játék úgy is játszható, hogy a játékosok a körük eleje helyett a körük végén forgatják el a figurát.
Így olyan irányba állíthatják, hogy az ellenfél nagyobb eséllyel fizessen nekik.
